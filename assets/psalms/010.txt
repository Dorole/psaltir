Obijesni bezbožnik jadnika goni,
u zamke ga hvata koje mu postavi.

MEM Bezbožnik se pohlepom hvali,
lakomac psuje i Jahvu prezire.
NUN Bezbožnik zbori u obijesti svojoj:
»Ne, istrage nema! Ta ni Boga nema!«
I u tome sva mu je misao.
Puti su mu svagda uspješni,
na sudove tvoje on i ne misli,
sve protivnike svoje prezire.
SAMEK U srcu veli: »Neću posrnuti!
Ni u kojem koljenu neću biti nesretan.«
PE Usta mu puna kletve, lukavstva i prijevare,
pod jezikom njegovim muka i nesreća.
U zasjedi čuči pokraj ograda,
potajno ubija nevina,
očima siromaha vreba.
AJIN U zaklonu sjedi k’o lav u pećini,
vreba da opljačka jadnika
i da ga povuče u mrežu.
SADE Pritajen čuči na zemlji,
od nasilja mu siromasi padaju.
U srcu svome veli: »Zaboravi Gospod,
odvrati lice i nikoga ne vidi!«
KOF Ustani, Gospode Bože, podigni ruku,
ne zaboravi siromaha.
Zašto da bezbožnik prezire Boga,
zašto da kaže u srcu: »Neće kazniti!«
REŠ Jer ti vidiš, gledaš jad i nevolju,
u ruci je mjeriš.
Siromah se tebi predaje,
ubogu ti si pomoć!
ŠIN Pakosnu grešniku satri mišicu,
kazni mu pakost da je više ne bude!
Jahve je kralj u vijeke vjekova,
iz zemlje njegove nestat će pogana.
TAU Počuj, o Jahve, čežnju siromašnih,
okrijepi im srce, uho prikloni:
da zaštitiš pravo ubogih i tlačenih,
da straha više ne zadaje čovjek zemljànî.
